+++
slug = "oyun-tr"
title = "Oyun Becerilerinin Önemi"
category = "Oyunlar"
language = "tr"
author = "Tohum Otizm Vakfı"
weight = 70
keywords = ["Oyunlar", "Oyun Becerileri"]
draft = false
written_at = "2016-04-09"
[params]
thumb = "https://s3-us-west-1.amazonaws.com/otsimo-en/imgsmall/oyun_otizm.jpg"
+++
# Oyun Becerilerinin Önemi

Oyun yeni becerilerin öğrenilmesini ve bu becerilerin gerçekleştirilmesini sağladığı için çocuk gelişiminde çok önemli bir yere sahiptir. Oyun içinde çocuklar hem kas becerilerini hem de bilişsel, sosyal ve dil becerilerini geliştirme fırsatı bulmaktadırlar. Bilişsel olarak gelişim çocukların manipülatif, işlevsel ve sembolik oyunlar oynamasıyla gerçekleşmektedir. İlk önce manipülatif oyunlar oynayarak farklı nesneleri tanımayı, ilişki kurmayı ve çevresiyle etkileşim sağlamayı öğrenmektedirler. İşlevsel oyunlarla, nesneleri amacına uygun kullanmayı ya da daha fazla sayıda nesneyi birbiriyle ilişkilendirerek kullanmayı öğrenmektedirler. Örneğin, kaşık kullanarak oyuncak bebeğe mama yedirme gibi. Oyun becerisinin dil gelişimine olan katkısına bakıldığında da uzun dönemli çalışmalar, erken dönemlerde oynanan oyunların çocukların daha sonraki dil gelişimi ile yakından ilişkili olduğunu göstermektedir.

Tipik gelişim gösteren çocukların çoğu, kendilerine model olunduğunda ve sözel yönlendirme yapıldığında, pek çok oyunu oynayabilmektedir. Aslında temsili oyunlar için özel olarak model olmaya gerek kalmayabilir çünkü çocuğun çevresinde bu oyunlar için pek çok doğal model vardır. Örneğin, anne mutfakta yemek yapar; baba markette alışveriş yapar. Ayrıca çoğu durumda, tipik gelişim gösteren çocukların pek çok oyun becerisini sergilemeleri için özel pekiştirme çabalarına gerek kalmaz çünkü yapılan oyun etkinliğinin kendisi zaten pekiştirici özellik gösterir.

Otizm spektrum bozukluğu olan çocuklar temel olarak sosyal etkileşim ve iletişim alanlarında yetersizlikler göstermektedirler. Bu çocukların sosyal etkileşim ve iletişim sorunları göz kontağı kurma, taklit, ortak dikkat ve sıra alma gibi becerilerde de yetersizliklere yol açmakta ve bu sorunlar oyun davranışlarına da yansımaktadır. Oyun davranışlarında yetersizlikler yaşamlarının ilk yılında belirginleşmekte ve oyun gelişiminin her aşaması boyunca devam etmektedir. Oyun gelişimine bakıldığında otizmli çocuklar sınırlı nesne seçimi yapmakta ya da bir nesnenin sadece bir bölümüyle ilgilenmektedirler. Başka bir deyişle, zamanlarının çoğunu sadece tek bir nesneye bakmakla ya da nesneyle işlevsel oynamak yerine ağzına alma gibi davranışlar göstermekle geçirmektedirler. Otizmli çocuklar oyuncaklarla yaratıcı ve karmaşık oyunlar oynamakta güçlük çekmekte onun yerine onların oyunları tekrarlayıcı ve kendini uyarıcı davranışlar olarak kendini göstermektedir. Tüm bu açıklamalardan da anlaşıldığı gibi otizmli çocuklar normal gelişim gösteren yaşıtları gibi doğal ortamlarında çevresindeki kişileri, olayları, durumları gözleyerek ve kişileri model alarak kendiliğinden oyunlar oynamakta ciddi zorluklar yaşamaktadır. Bunun için oyun becerilerini öğrenmeye gereksinimleri vardır. Bu beceriler öğretildiğinde otizmli çocuklar oyunlar oynamayı öğrenebilirler ve oyun becerileri diğer gelişim alanlarını da olumlu yönde destekleyebilir.

Alıntıdır: [Tohum Otizm Vakfı Eğitim Portalı](http://www.tohumotizmportali.org/icerik/temel-becerileri-kazandirmak/oyun-oynama/oyun-becerilerinin-onemi)
